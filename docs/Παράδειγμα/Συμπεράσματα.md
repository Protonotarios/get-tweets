
# Γενικά συμπεράσματα

## Για το λογισμικό

Αξιολογώντας το ίδιο το λογισμικό συλλογής δεδομένων μπορούμε να πούμε ότι
κάνει αρκετά καλή δουλειά και τα δεδομένα που συλλέγει είναι εύχρηστα και
με τις αναλύσεις που προτείνονται στον παρόν παράδειγμα μπορούν να εξαχθούν
πλήθος χρήσιμων συμπερασμάτων για τους υπό μελέτη χρήστες. Γενικά μπορεί να
αποτελέσει ένα χρήσιμο εργαλείο στον ερευνητή των κοινωνικών πληροφοριακών
συστημάτων.

Βέβαια το λογισμικό είναι ακόμα σε πρώιμο στάδιο και χρειάζεται τη βοήθεια
αφενός ενός επεξεργαστή λογιστικών φύλλων για τα διαγράμματα και αφετέρου
του NiosTo για την δημιουργία του *συναισθηματικού λεξικού*.

Σε μελλοντικές εκδόσεις θα ήταν καλό να αναλάβει και τις δύο αυτές εργασίες
το ίδιο το πρόγραμμα συλλογής. 

> Γενικά αν έχετε τις οποιεσδήποτε παρατηρήσεις ή
προτάσεις για το λογισμικό μπορείτε να τις καταχωρίσετε 
**[εδώ](https://github.com/Protonotarios/get-tweets/issues)**.

## Για την ανάλυση

Μέσα από αυτήν την συλλογή και ανάλυση δεδομένων από το Twitter βγήκαν κάποια
ενδιαφέροντα συμπεράσματα τόσο για τους χρήστες που μελετήθηκαν, όσο και για
την ίδια τη φύση του Twitter.

Σχετικά με το τελευταίο, ένα θέμα που εμφανίστηκε αρκετά ήταν ο διαφορετικός
χαρακτήρας του **retweet** από το **αγαπημένο** (*like*).

Ακόμα και σήμερα η διαδικτυακή κοινότητα δεν έχει αποσαφηνίσει πλήρως τη σημασία
του *like*. Ίσως τέτοιες μελέτες σαν την παρούσα να ρίξουν περισσότερο φως.

Πάντως κάποια συμπεράσματα που βγήκαν είναι ότι αφενός οι χρήστες τείνουν 
να επιβραβεύουν με *retweet/like* τα tweets με θετικό συναίσθημα. 
Από την άλλη όμως τείνουν να αναδημοσιεύουν tweets πιο ουδέτερα συναισθηματικά 
ενώ στα συναισθηματικά φορτισμένα προτιμούν να κάνουν *like*.

Σχετικά με τους χρήστες που μελετήσαμε, είδαμε ότι ο καθένας από αυτούς έχει
ένα διαφορετικό στυλ που χρησιμοποιεί το Twitter.

Η Ραχήλ Μακρή δημοσιεύει ως επί το πλείστον tweets που η γλώσσα τους είναι 
συναισθηματικά ουδέτερη, τα περισσότερα δε από αυτά είναι μάλλον αναδημοσιεύσεις. 
Επίσης δεν κάνει σχεδόν ποτέ *like* σε άλλους.
Ο γενικότερος τρόπος που χρησιμοποιεί το Twitter θυμίζει περισσότερο απλό χρήστη
παρά ένα πολιτικό πρόσωπο.

Ο Πάνος Καμμένος από την άλλη κάνει tweets με λέξεις που χαρακτηρίζονται από
έντονο συναίσθημα και είναι αυτός που έχει κάνει τα περισσότερα *like* σε άλλους.
Ο γενικότερος τρόπος που χρησιμοποιεί το Twitter φανερώνει επαγγελματισμό
και επιβεβαιώνει τον θεσμικό του ρόλο ως Υπουργού.

Όμως ανάμεσά τους κυριαρχεί σαφέστατα ο Άδωνις Γεωργιάδης ο οποίος φαίνεται
να αξιοποιεί το Twitter στο μέγιστο δυνατό βαθμό. 

Ως άνθρωπος των media αλλά και παλιός χρήστης του Twitter ξέρει να δίνει σημασία
ακόμα και σε μικρές λεπτομέρειες όπως το όνομα χρήστη κι έτσι είναι ο μόνος που 
έχει σωστά ρυθμισμένο και επαληθευμένο το λογαριασμό του.

Τέλος με την εντατική χρήση που κάνει καταφέρνει να εισπράτει τελικά πολλαπλάσια 
δημοτικότητα από τον ευρύτερο πολιτικό χώρο.

